Ndaipóri ava oikotevẽ'ỹva pe Tupãre. Heta mba'erei ja'ekuaa. Áĝante oĝuahẽne ñandéve, peteĩ ára,  umi mba'epota ndaikatúiva jahupyty ñaneañomi. Opaite ava ñaĩva yvy ape ári ñaneambue ojohegui.

            Mborayhu ndaha'éi py'akangypoty, ndaha'éi tavypoty, ndaha'éi vyroreipoty. Pe mborayhu ha'e  peteĩ aguyje  oguejýva ñandéve. Jahupyty haĝua ñane ãnga potĩ va'erã.

Pe ava resa ima'ẽ mborayhúva, ohecha ojehecha'ỹva, oñeñongatúva maymavéva korasõme, pe hi'ãngapy hesakã yvate  rupi. Iñambue pe iñapytu'ũ poty. Oñemitỹva iñapytu'ũme umi mba'eporãnte.

Péicha ohupyty arandu mbeguekatúpe. Pe hi'ãngapy porãva ha oñembohekokatuséva hapichakuérandi okakuaa hese pe mborayhu. Avei pe omoambuéva hekove mborayhúpe, ojupi ohóvo mborayhu rupive  vy'apavẽ ngotyo.

            Pe yvága oĩ ãngapýpe, jaikepa rire hyepýpe, ñañepyrũkuaajahecha ha jaguata  arasẽ ngotyo. Heko marangatúvante ikatu oguata tesakã rapére.

            Ava ãngapýpe pe Tupã ojerure tapiaite mborayhu ha tekojoja. Ava ohekase vy'apavẽnte. Oñandu haĝua ha'e, oheka va'erã, tapichakuérape arevẽ. Péicha tekojoja ombohape , mborayhu rupive. Vy'apavẽ añete oñandukuaa  pe ohekáva hapichakuérape arevẽ  upe vy'apavẽ.

            Omba'apo ava hekotevẽre. Ohupytyhaĝuánte. Hembýva ambue  mba'énte. Péicha mbeguekatúpe ava ojapo ohóvo iporãvante, ndojapovéi umi mba'e naiporãiva jajapo. Ava oheka ohóvo py'apotĩ, py'aporã, py'arory, py'aguapy. Ko'ã mba'e hesakã hese. Hováre ha hesáre. Péicha ojekuaa mba'eichagua ãngapa jaguereko.

            Mayma ava hekokatuséva ombokakuaa ha omopotĩ va'erã pe hi'ãngapy,  iñapytu'ũ  ha  pe ikorasõ. Umi mba'evai apohára heko ambue, ohecha'i  ha ohecha mbyky opaite mba'e. Umi mba'eporã  imombyry chuguikuéra.

            Ikatu  jahechakuaa, ava oipota mba'eporã ha ojapo ha ojapose mba'evaínte.  Iñambue pe hembiapo pe imba'epotágui.  Mávapa oñotỹta arasa, ho'uségui guavira. Reñotỹvante upéi ikatu reipo'o. Ha  ava ndohechakuaái. Opoi ijehegui ojapo haĝua umi naiporãiva ojapo.  Kóva mba'eguasu he'i aipo ĝuaiĝui omokambujey va'kue iménape.

            Mba'evai jejapo ñane mosã pe  tekosã'ỹre. Mbeguekatu ñanemoĩnge pytũmbýpe ñande poru porãve haĝua. Tavy ñande mbopy'aguasu, ñaimo'ã haĝua pe iñarandúva ikatuha ipituave ñandehegui ha ndaikatuiha ohechakuaa umi mba'evai jajapóva hese. Umi iñarandúva ndoguerekói ijehe py'aro, ñane ñyrõ tapiaite. Mborayhúpe ñande poriahurereko. Ñande ndajahechakuaái. Ijatukupe ikatu ñambokuapa chugui.Avei péva nde'iséi mba'eve. Upe hape hesakã porã akatuaitére oho ikaré'ỹre.

            Pe hekovaíva katuete oiko  ñembotavypýpe. Ohekarei opa mba'eporã. Ohupytýva  ohupytyrei, nda'ijái  hekovépe. Opa mba'eporã ohasapa chupe.

            Iguatakarẽva, opa rupirei ikatu ipyho ha ho'a, jepérõ jepe
ha'e ndogueroviái. Katuete hapicháre ombojapa umi
hekovaikue.  Péicha ojejavy. Aguyje. 

Jahechakuaáva'erã. Mborayhupavẽ marãne'ỹ apyra'ỹrupive ñande jaikove. Ava'ỹre ndaiporimo'ãi mborayhu yvy ári. Ñandéko ñaĩmba peteĩ mborayhu guasuete ryepýpe. Avei mayma tekove. Ñane ãngakuápe oĩ mborayhu rata rendy'i ome'ẽva tekove ha ñane mbojajúva opaite mba'ére. Ñande rete rekove ha'e mborayhu rekove ykua. Ñandehegui osyrýva'erã maymavévape ĝuarã. Ñame'ẽrõ mborayhu ñandehegui, ikatuhína jaiko porãve.

 

            Ñande tekoveháicha, mba'eporãmemete ñande arapáy ára guive, upéinte, ñañemoambue jahávo mba'eporãgui. Jahupytyse mba'eporã umi tembiapo vairupive. Ndaikatúi ñandevoi ñañembotavy. Upépe ñapa'ã. Ñande ha'e pe mborayhu oje'eha. Ñande. Mba'embyasy ha  mba'evai opaichagua ikangy pe mborayhu renondépe.

 

            Mborayhu ndaikatúi jahepyme'ẽ, ndaikatúi jajogua niñamonda. Mborayhu oñeme'ẽnte. Ndojeruréi mba'evete. Tekokatúrupive jahupyty, py'amarangatu ñanepytyvõ jahupytyhaĝua. Mba'ejehechakuaa  ome'ẽ tesakã ñasẽhaĝua chupe. Upe mborayhu ndoguerekói umi mba'epota ñane mopa'ãpa'ãva.

 

            Mborayhu oñandúva oheka tape ikatúva omyatyrõ, omoĩporã, ohechakuaa opa mba'e  ha  ejerure'ỹre chupe mba'eve, ha'e ojapopaite umi tekotevẽ.  Upévare ñahendu mba'éichapa  ojeheka ha ojehecharamo. Mborayhu oguereko peteĩ tekoporã, peteĩ ñeñandu naiñambuéiva.

 

            Mborayhu oreko peteĩ korasõ henyhẽva mba'eporãgui ha pe hi'ãnga oguereko peteĩ tesape oho mombyrýva. Mborayhu katuete hesakã  porã. Añeteguánte oheka ijupe ĝuarã. Oheka mba'éichapa oñeme'ẽporãta. Tapiaite ñame'ẽrõ ñane korasõ mborayhúpe jahechakuaa umi mba'epotĩ rape ñapyrũ porãhaĝua.

 

            Myma mba'evai oikóva oveve oparupiete, katuete ouse ojaitypo ñane akãme ha ñane korasõme. Mba'embyasýkatu oúva'erã hendive omoirũhaĝua. Ñanavaícha okakuaa ñande  ãngapýre. Jahapo'ova'erã mba'evai ñandejehegui. Ñamopẽmopẽrõnte pya'ete okakuaajeýne.

 

            Ñemoirũñepytyvõme  ñañeha'ãne  jaiko  ñane  retãme. Ñane ñamindu'u ñamopotĩporãrõkatu hesakãvéta ñande rape. Ñane ñamindu'u ñande guerahakuaa tape vaíre, ñamomba'apo  porãva'erã anihaĝua ñane moinge apañuãi rapére.

 

            Sapy'ánte  jahecháramo umi ñande rapicha opukavykuaávape. Pukavy ojora tetia'e ñanderehe. Ñande  ava  ha'e  vy'apavẽ   rekahára. Opa mba'e jajapo jaiko porãvehaĝua. Arandupykuaatýpe oñemoheñói ñe'ẽporã. Opaichagua ñorãirõma ñamyasãi yvy ári. Ñaña, pokarẽ, mbarete,  ñembotavy ha japu  ñamosãhaĝua ava rekove, araka'eve ndoguerúi mba'eporã. Japoíva'erã ko'ã mba'égui.

 

            Ñane retã, ñane retãygua, ñande rekove oikotevẽ pe
            mborayhúre. Ndaikatúi ko'ãichagua tekotevẽ ñamboyke térã
            jaity tesaráipe. Iporã jajeporeka hese ha ñama'ẽ mombyryve
            ñande rekovepýre. Tetã ha tekove pyahu jaipotárõ, ñande
            rekove ñambopyahúnteva'erã. Péicha'ỹrõ ndaipóri pokatu
            oguerúva'erã  tetã ambuégui ha pe ñane retã oikotevẽva
            ñandejehegui jajapóva'erã. Ava'aty ambue ñaikotevẽva
            ha'éne ñane rembiapokue ijapyte mborayhúva. Ñembotavy
            pokarẽ, hendu'ỹ ha ñe'ẽ'ỹ ndoguerúi mba'eporã. Péicha che
            ahecha ha añandu. Aguyje.  


Oĩ okyhyjéva vy'apavẽgui. Ñande rapicha
oke tapiáva. Noñandúi pe oguerekóva hi'ãngapýpe. Avei ndohechái pe
oguerekóva ijerére, oikorupi ijapyterupi ja'ekuaa. Upe hekove oiko
ha'eño, jepérõ ijayvu lomitã apytépe. Hi'ãngapy nandi. Tupã yvategua
opaite hendápe, opa mba'ére ha opa mba'épe oĩ ha  opaite avápe ĝuarã.
Jahayhuporã'ỹrõkatu chupe jaipota ñandéve ĝuarãnte.
Sapy'ánte ñamohendase chupe, ko aty ha ko tetãme oĩne, ambue aty ha
tetãme nahániri. Ñañemomba'e Ñandejára rehe. Pe yvytu jaipurúva ñande
pytúpe oguereko Tupãme. Opa mba'e ryapúpe, opaite ñañandúvape, umi
ñahetũvape, jahecháva ha jahecha'ỹvape. Umi mba'e jukýpe umi mba'e
re'ẽme. Opa mba'e oĩva apyre'ỹme oguereko ijehe Tupã.
Ñe'ãngapýpe oĩ Tupã kañymby, rejuhuva'erã chupe, remohendava'erã,
rehecha ha reñanduporãhaĝuáme chupe. Ñembo'épe rehenói ha
reñemongetakuaa hendive. Ha'éko pe ãngapýre ome'ẽ tesape. Ha'e ome'ẽ
mborayhu, py'aguapy, tekokatu, tekojoja, opaichagua mba'eporã
reipotárõ. Heta oĩ ndoipotáiva. Pe oĩháme kyhyje, tekoporã'ỹ,
mba'epotavai, heñoiháme ñaña, Tupã oha'ãrõ ñasẽ pe tekovaígui
oñeñanduka haĝua ñandéve.
Py'aporãpoty ha'e  pe mborayhu. Ãngapypotĩpoty ha'e mborayhu. Vy'apavẽ
reñandusérõ rehupytýa'erã mborayhu. Virúpe ndojejoguái. Pya'eve
rehupyty pende reko ohekárõ marangatu rape. Arandu jagueru ñane
ãngapýpe ñane reñóivo yvy ape ári. Upe arandu ra'ỹi ñamongakuaáv'erã
ñande jehe.
Iñe'ãpotĩva iñapytu'ũpotĩporã. Jaiko porãve mborayhu ro'óre ha jaiko
asyve  mborayhu'ỹre. Oje'éva. Ñañemitỹvante ikatu jaipo'o ñande jupe
ĝuarã. Ñane rembiapokuégui osẽ  vy'apavẽ  térã umi vy'a'ỹ ha ñembyasy.
Ikatu ñande pochy tapiaite térã javy'akuaa oparupiete.
Heta mba'evai ha heta mba'eporã oiko yvy'apu'ápe. Mávarepa ñande pe
ñañeha'ãta. Máva ykére  ñaĩ térã ñaĩta. Ñañembotavýrõ ñapo'ẽta ha avei
 ndaikatúi ñaporombotavy, ñandémante  ja'áta ñane ñuhãme. Ñande reko
ñande jajapo. Reiete ñambojáta ambuére.
Ñande ñamopu'ã ñande rekove ko yvy'apu'ápe, jepérõ hataite ava
opaichagua ñande jopy porã térã vai, avei umi heko ñañavéva ojere
ñande rehe. Ñane ra'ã tapevai ñaikundahahaĝua hendivekuéra. Ñaimo'ãnte
umi mba'eporã jajuhutaha umi tapeky'áre.  Ñañemongy'ajepe guive hasy
ñane potĩ porãhaĝua. Heta ñañeha'ãva'erã. heta tapicha omombe'ukuaa
ñandéve ko apañuãi rehegua. Heta oĩ ohasa asýa'ekue.
Heta ava ojerovia mba'evaíre, ikatuhapeve, upéinte ohasáta tape
potĩre. Avei oĩ oipurugua'úva umi tapeporã. Tovamokõime oiko. Pe
he'íva nde rayhuha ha nanderayhúi. Hesakã porã heko umi hekokatúvape.
Jaroviakuaa ha avei ikatúnte ndajaroviái térã  ja'akuaa jakérupi umi
jeroviavai pohéi. Jajepy'añemongetakuaava'erã, jahecha haĝua umi
añeteguánte. Ñamboyke umi gua'úva. Ñande rekove ha'e techapyrã. Ikatu
ivaíva térã iporãva. Ñanderehénte  opẽ upéva. Aguyje.

Opaichagua pukavy oguereko pe ava. Pukavy
osẽva py'arorýgui Oi, Avei osẽva py'arógui. OI pukavy ñembotavy,
he'ẽmbýva pukavy eirete, jahechakuaa umi ava tie'ỹ pukavy. Umi
ñanemba'epota oguereko opaichagua pukavy.
 Tekopotĩ katuete iñambue pe tekoky'a pukavýgui. Oĩko pe opoikuaáva
pukavy ñarõ, imbarete pepo pukavy. Jahechakuaáne avei pukavy ñande
jukaséva, ñande kutuséva, ñane ñotỹséva, ñande pukavy su'úva. Oĩ
ipererĩva  pukavy, pukavy ñande japiséva ha pukavy hovamokõiva. Pukavy
ambue iñensuguýva, nda'ijapyte porãiva jahechakuaa.
Opaichagua sa'y oguereko umi pukavy. Mborayhu pukavy ome'ẽ tetia'e umi
ipy'aporãvape, ome'ẽ py'akyrỹi umi pukavy mitã mba'éva. Kuñataĩ
py'arory oheja pukavy ñande pukavýre. Upe mborayhu oreko mba'ekuaa
ijapyte potĩva ha omomorãva umi ñande rova, nañaneporãmbái  jepérõ.
Mayma továpe pukavy añetéva katuete omomorã, pe osẽva ãngakuágui ha
korasõgui, omoporã ñande rova, ome'ẽgui peteĩ mba'epota
ojehecharamóva, ojehupytyséva.
OI opaichagua puka. Hendapeguáva ha henda'ỹmeguáva. Umi puka vy'águi
osẽva ñande mbopy'arorykuaáva, ha'etégui pe hi'ãngagui ojeráva. Upe
ipy'aite guive opuka ha opukáva. Oñeme'ẽmbaite pe ipukápe. Oñandu pe
ipy'a opukárire. Mba'eporã ñane mbopuka porãva. Avei oĩ umi
opukágua'úva. Opuka ñeha'ãva, opukareipáva ha ñane mbopukajeýva.
Opukatie'ỹva avei opoko ñane remiandúre. Heta oĩ puka henda'ỹmeguáva.
Opukakuaáva hapicháre ñahendu oparupiete. Pe ipukápe hi'ãntéva oinupã
hapichápe. Ipuka pohýiva umi iñañáva. Ikatuhína upe jahechakuaa ha
avei ndajahechakuaái.
Heta puka ñahendúva Ikatuporãnte oike ñande pirére. Ñande kutu'ipaite
pe ñane ãngapýre. Avei oĩ puka itukumbóva. Pukavykyrỹi ñanembovy'a.
Umi mitã ãngakyrỹi oñanduporã mba'eichaguápa ñande puka. Oĩ puka
ombopukáva chupekuéra térã  avei omyasẽva. Jahechakuaáva'erã pukavy.
Umi puka  osẽva'ekue ñandehegui ndaikatuvéimi ñamono'õjey, ojevy
ndaikatúi, ouhaĝua oikejey py'ápe ñande rehe, ja'ekuaa ohóma
ñandehegui.
Péicha avei umi ñane ñe'ẽ, ndaikatúi oguevi, ojevy, oujeyhaĝua oike
jurúpe ñande rehe anihaĝua ñanemotĩ. Pévare ñañangarekokuáva'erã
ñaneñe'ẽre. Ava añetéva noñe'ẽreíri, hakate'ỹva umi iñe'ẽre.
Oñe'ẽkuaáva katuete ikirirĩkuaa. Péva ha'e mba'ekuaa joguaha itaju,
jaherokuaa. Tuicha mba'eporã ojapo umi oñangarekokuaáva ijurúre.
Heta mba'e oje'ereipa. Jurumy'ỹi oparupiete oĩhína, ohenduporã'ỹva
katuete omombe'uvaipa, añeteguáicha. Heta tapicha ha'ete itarováva ku
ndaikatúi ijuru ojoko.
Péicha che ra'a, anichéne che ha nde jajeroviahaĝua oje'évare
Iporáhína ñane apytu'ũñamindu'u hese. Nemba'ereroviaitereírõ pya'e umi
yvypóra nembopochýta. Opaichagua popĩa ou umi ñe'ẽ jaikuaaporã'ỹva
ryepýpe. Avei ñande resa rendýpe hesakã umi ñaneñe'ẽ. Tesáre
ñama'ẽnteva'erã umi ñañemongetamijave. Japu ñañandu ñande py'áre.
Ejapysakánte avei ndejehe. Aguyje.

Heta ijapyra'ỹva mba'eporã  resakã apytégui osẽ avápe  ojapohaĝua mba'eporãnte. Hi'ãnte tetãgua osẽ avei ko tapepyahu resakãre. Ajépa  iporãiténe. Sapy'ántekatu ojavy upe hape ha oike tape vaíre, tape karẽre, tape ky'áre, javoráire ha apañuãire ojapohaĝua mba'evai.

Oĩ pe jejavy jejavységui térã tavýgui. Peteĩ mba'e ñahendúva. Ojapóva heta mba'e ikatu ojavy hembiapópe, ojapógui opa mba'e. Pe ojapo'ỹva mba'evékatu, jaikuaaháicha, ojavypaite. Hekovevoi naiporãi. Ndohechakuaáinte, oñomi ijehegui umi tesakãpavẽ ha'éva ãngapypegua.

Ava michĩmi guive oikuaa ivaíva ha iporãva, sapy'ánte ojepytaso pe iporãvare térã pe ivaívare. Oĩ py'aguasu ha py'amirĩ. Ñembotavy ha ñembotavy'ỹ. Jaikuaa umi ivaíva ha iporãva. Péicha ñañeha'ãva'erã anihaĝua jajapo mba'evai, avei, ñañeha'ãne jajapo mba'eporãnte ñande  rekove pukukue.

         Ñamba'apova'erã umi mba'eporã rehe, japáy guive jaképeve, mba'eporãrente ñañeha'ãva'erã ñamba'aposeve. Ñamba'apo hesénte. Jajapura'ỹre, mbeguekatúpe, py'aguapýpe jaikoveva'erã hese.

Mayma ava ndaha'éi  peteĩ ava. Añete, jajojoguapávaicha. Ñaneambuérupi ojohegui ndaikatúi jaikepa peteĩ avápe ha peteĩ ñe'ẽme. Sapy'ánte peteĩ ava heta ava oguereko ipype, ijehe. Ñane ñe'ẽnguéra ndaha'éi peteĩ ñe'ẽ. Mayma ãnga ndaha'éi peteĩ ãnga. Opavave rekovépe jajuhukuaa mba'eporã  jahecha porãrõ térã ñande resapysórõ. Ñane ãnga ha ñane korasõ mombyrymípeve  ohecha porãva'erã.

 Oguerekóne tesa mbohapy mba'eporãrã. Jahechahaĝua umi ojehecha'ỹva. Ñamomba'eguasúrõ umi mba'eporã jahecháva ñande rapicháre, umi mba'e ome'ẽve, ohupytykave ñandéve mba'eporã. Sapy'ánte  jahupyty mba'eporã ha ndajahechakuaái avei nañamomba'éi,  ñañemboykévo mba'eporãgui he'isehína pe ñande rekovépe nda'ijahái, ndoguerekói  tenda pe ñane ãnga ha ñane korasõme. Péichagua ava rekove naiporãiete.

         Upe mba'eporã jahupytýjave ñame'ẽva'erã aguyje, avei ojehupytykájave ñandéve umi mba'e iporã'ỹva, ñame'ẽva'erã avei aguyje, jahupytykávo mba'eporãnte umi ñande rapichápe. Jaheja aguyjénte tosẽ ñandehegui.

Pe pochy ombyai ñane ñe'ãme, ombohasy katuete ñane korasõ. Pochy  mba'asy apoha. Ombyetiai ñane ãnga ha ñande reko ijypikuaa. Omyachã'i ñane ãnga. Mayma tekove ohekáva'erã vy'a ha vy'apavẽ. Umi vy'áre ñañemoirũrõ ha ñaipytyvõrõ ñande rapichápe, ñande vy'a tuichave.

         Pe vy'a'ỹ ñande jopýjave ha ñande rapicha ojepytaso ñande ykére, pe vy'a'ỹ ivevuive katuete. Ko'ã mba'e jahasámanteva'erã jaikuaahaĝua. Ñame'ẽ umi oñeikotevẽva. Ñamoĩ tekokyre'ỹ ñande rapichakuéra apytépe ha jahecháta mba'éichapa tetia'e ojera ava apytépe.

Kyre'ỹ ha'e  pokatu ijarýiva. Avei ñande rekove iñypytũjave jahekáva'erã umi ãngirũ añeteguánte, oguerúva ijehe mba'eporã resakã, ikatúva ñande resape'a ñasẽmihaĝua umi apañuãigui.

Mba'evai ñande jopyrasývove naiporãi jaguahu, iporãvéko japurahéi mba'e. Jahekánteva'erã tape pyahu ome'ẽva tekopyahu. Hetavéko mba'eporã ñongatupy jareko pe ñane korasõme ha ñane ãngapýpe. Aguyje.

Ko yvy ape ári opaichagua japu heñói pe ava pypore ári.
Temiandu iñambuéva  ojohegui ñanera'ã ha ombojavy ñane ñamindu'u.
Sapy'ánte ndaikatúi jajoko  ñande gueraha yvytúre, ñane mopyrũvai,
ñane mbopyho, ñane mboguata tape karẽre, tape ykérupi, ñane mboguata
okára, sapy'ánte oñemopytũmby ñande  rape.
Ñande reko ndohekáirõ pe añetegua resakã ndajahaporãmo'ãi mamove.
Tekoteĩnte ojuhu ijehe, pe hi'ãngapýpe mborayhu ombohapéva. Pe
añeteguánte ome'ẽ py'aguapy ha mborayhu. Mayma ava oguereko
hi'ãngapýpe añetegua resakã ra'ỹi rokytomi ikatúva ñamoheñói ha
ñambokakuaa ñande jehe py'amarangaturã.
Ñañeme'ẽva'erã chupe py'aguapýpe. Heñóiva'erã, okakuaa, ipoty ha
hi'ava'erã. Mborayhu ñane mboguatárõ  yvy'apu'a ári jahupytykuaa peteĩ
tekosã'ỹ añete, iporãva ñaĝuahẽhaĝua ñaĝuahẽseháme.
Ñande rekove ndaikatúi oguatajey hapykuerére, ndaikatúirupi jajoko
ñande aravo, nikatúi avei jahajey upe kuehépe. Japoíva'ekue umi ñe'ẽ
ndaikatuvéima ñamono'õjey. Ary ohasáva'ekue ohasáma. Ohóma, opáma.
Ndaikatúi ñamboguevi ndaikatúi ñambogue. Jahasánte ko yvy'apu'árupi,
jareko peteĩ arapáy ha peteĩ araĝuahẽ.
Japu ohapy mbeguekatu ñande rekove, omotanimbu ñandehegui. Pe
añeteguánte ome'ẽ tekove, tekove porã. Pe añete ha'e pe ára hesakã
porãva. Añete'ỹ ha'e pe arapytũ.
Ára ha ára ñamopotĩva'erã ñande rekovepy ñamohendahaĝua hendapete umi
mba'eporã. Añetegua ñanera'ãrõ ñane ãngapýpevoi. Oĩhína ñeñongatupýpe.
Osẽhaĝua  mbeguekatumínte ñane pysyrõ, jaheka ha jaguerahaséramo ñande
jehe pe ãngapy yvate ha tekokatu oje'eha. Umi mba'eporã jahayhúva
ombotuichave ñane ãngapy. Py'aguapýpe ha tekojojápe, ñame'ẽ ñandejupe
ha maymavévape.
Heta tekovai ikatu ñande su'u, ñane karãi, ñande reity umi tapére.
Ñepysãnga ha je'a, ha'e ava mba'e avei, avatee ojetyvyro ha
opu'ãkuaava'erã. Je'águi pya'énte ñapu'ãva'erã. Ñañembohete kyre'ỹ.
Avei iporãiterei ñañembo'e. Mborayhu ñamindu'u ha'éne pe ñane ñembo'e.
Ñembo'e ndaha'éi vyrorei. Ñembo'e ha'e avei jetavy'o ãngapy rehegua.
Ñembo'e ñane pytyvõ ñamopotĩhaĝua ñane ãnga ha ñane korasõ. Ñande
rekove opyrũ potĩhaĝua. Jahayhúva'erã tekopotĩ ñasẽhaĝua upéi tekokatu
rapére.
Iporã ñamyesakã umi ñane mba'ekuaa ha avei ñande rapykuerégui
ñanohẽhaĝua,  tove jajesareko umi iporãvévare ha ñañotỹ ñandehegui umi
mba'evai.
Tenonde jahakuaa ñeha'ãrupive. Umi heko porãséva oñeha'ã ijaravo
pukukue oñeha'ã. Sapy'ánte umi yvytu pytu mbarete ñanemboguevikuaa ha
ñañeha'ãne, ñeha'ãjeyrupive ñasẽjeýne ñande rape renonderã.
Yvategua mborayhupavẽ ra'ỹimi jareko ñane ãngakuápe ha jajapórõ umi
mba'eporã memete, tekoporã mba'epota, tekokatu mba'eporã, upe
mborayhupavẽ ra'ỹi ikatu oja ha okakuaa ñaneñe'ãkuápe. Upéva'erã ñane
korasõ ha ñande resa, ñane mba'epotárupive, jahekáne tapiaite umi
mba'eporã oguerekóva opaite mba'e, pytu'u'ỹre.
Ñande  resápe ha ñande rekópe ñañandu umi iporã'ỹva, oguerekónteva
avei mba'eporã ijehe, jahecha'ỹva. Ñande Ru Yvategua, opaite mba'épe
itenodepaitéraka'e.
Ikatu ñanemandu'a hese, avei ikatu nañanemandu'ái hese, ha'e amoite
ñane ãngapyruguápe oguapy ñanera'ãrõ. Sapy'apy'a ombota ñaneñe'ã  rokẽ
ha ñande nañahendúi, ikatu ñahendu ha ñañembotavy. Áĝante japáyne, pe
tesape porãite okakuaahaĝua ñane ãngapýre.
Péicha yvypóra ome'ẽ ha ome'ẽ ijatukupe umi mba'eporãme. Heta ava
oguereko pe ikorasõ ñeñapytĩme. Ndohechakuaái mba'eve, noñandúi
mba'eve. Ñembotavy mbarete ogueraha chupe umi yvytu renonderã.
Ndojejuhúi, ndaikatúi oheka mba'eporã ijupe ĝuarã. Aguyje.

Upe tesãi oikotevẽ ñande rete ha ñande reko. Teko oikotevẽ ãngapy resãi. Tembi'u ja'u hetaitereírõ térã tembi'u iporã'ỹva ojapo mba'evai ñande retére. Ikatu ñane mbohasy. Péicha avei pe ñane ãngapytu. Ñame'ẽrõ chupe mba'evai ikatu hasy avei. Ja'ekuaa. Mba'eporã jajapórõ jahupytykuaa mba'eporã. Ñane ndivevoi naiporãi ñande rovatavy.

Ambuére jajapóva ñande rehénte avei jajapo. Ñande resaráirõ ikatu ñañepysãnga ñande rembiapovaikuére. Opaichagua ñemondýima oguereko ava ha ndaikatúi omyakãporã hekove, ñane ra'ãrupi oparupiete umi mba'e iporã'ỹva. Yvy árinte oĩ umi mba'evai. Yvate oĩ umi mba'eporã techapyrã mborayhu ha tesakã apytépe.

Umi oñeha'ãva mba'eporãre katuete ojuhu ñepytyvõ amo yvagapýre, umi ãngapytu marangatu apytépe onohẽhaĝua mba'eporãnte ijehegui. Péicharupi ja'ekuaa pe tavy ha'eha peteĩ mba'asy ñande reko vaíva. Nañandejukái ñandereko asýnte oje'éva. Tavy ñane mbotavy, ñane mbotyryry, mba'ekuaa'ỹre pe jaiko asyhaĝua. Tavy ha'e mba'asy ñande rekópe ĝuarã. Sapy'ánte ombou ñandéve umi mba'epota henda'ỹmeguáva, oipoka ha omokarẽva ñande rekove, ñane renohẽva guata porãgui.

Ikatu pe ñande  rete hesãi ha pe ñane ãnga hasykatu, ñande ndajahechakuaái, avei hetápe ĝuarã hesakã asy. Mayma tesápe hesakã porã pe ñande rekove naiporãiha. Ñande reko hasy ha ñandénte ndajahechakuaái. Jahasa  hetamba'e jahechakuaa'ỹre mba'eve. Avei tavýgui ndaikatúi jahesa'ỹiño ndaikatúi ñañamindu'uporã, jaiko pytũmbýre.

Mba'éicha jahekakuaa tesãi ñane ãngapytúpe ĝuarã. Ñaporandúne ñande jupe pe teko marangatúre. Tekopotĩ he'ise mba'eporã jejapo ñande rekove pukukue. Jaikova'erã  umi japu'ỹre, pokarẽ'ỹre, mbarete'ỹre, popinda'ỹre.

Tove pe mborayhúnte tomboguata tapiaite ñande rekove ko yvy apére. Mayma ñande rapichápe iporã ñaipytyvõ. Ñambohasa ñande po ikatuháicha. Avei natekotevẽi ohechakuaa ñandéve. Anínte ñaha'ãrõ mba'eve pe mba'eporã jajapohaguére. Mba'eporã jejapo ha'émavoi peteĩ aguyje. Jaheja pe mba'eporã tosyry ñandehegui ysyry potĩcha.

Avavéko ndoipotái umi ñaña ha umi mba'evai. Ypotĩ ojehecharamo ha pe yky'a ndojehecharamói. Péicha avei ñande rekove. Ypotĩ ome'ẽ tesãi ha pe yky'a ome'ẽ mba'asy.

Jajapóna ñandehegui ysakãpotĩporã opaitépe ĝuarã. Ñañeha'ã jaikuaa mborayhu rupive opámba'e, anichéne mba'erasýrupi jaikuaa umi mba'e jaikuaáva'erã. Ñamopotĩ  opa mba'e ko yvy'apu'a ári. Néina.

Ñahendúva, ijapyte porã pe kuña ha pe kuimba'e. Ñane
ñamindu'u ha ñane remiandu ha'e mokõivéva pe ñande rekove apytu'ũ
poty, oikovéva jaikove'aja. Pe apyre'ỹ oĩ Tupã poguýpe. Ñande rekove,
ñane remiandu poty pe ñane ñamindu'u, ome'ẽva ñandéve pe mba'e
jahechakuaahaĝua pe ñaĩha apyre'ỹ apytépe pe arapýpe.
Pe apyre'ỹ ha'ẽ peteĩ apytu'ũñamindu'u mimbi aty, jahecháva ko ñande
arapýpe. Upéicharupi opa mba'e oĩva apyre'ỹme hesakãkuaa ñane akãme,
araka'eve nahenyhẽiva, jepéro ñande jaikuaa pe mba'ekuaa apyramínte
ñande rekove pukukue.
Ñaneãnga ogueru ijehe pe pytumarangatu. Mba'ekuaa rendy ñande ryepýpe
omyesakãva. Ñande Tupã rehegua. Oĩ ha'e ñanendive, ñanderehe, jepérõ
ndajahechái ha nañañandúi. Umi iñarandúvakatu oñandukuaa pe Tupã
mba'épa oipota ñandehegui ha ñandéve ĝuarã.
Apyre'ỹ oryrýi tapiaite ha'énterupi ñamindu'u, ndopytu'úi araka'eve.
Heta mba'e hendy ha oguéva upéi, ñande rekovéicha. Ã oho yvate
opytu'u. Apytu'ũryrýi ombyaty mba'ekuaa ijehe, ñane ãngapýre,
ombohasa  kirirĩháme ambue tekovépe. Heta mba'e jaikuaa jahecha ha
ñahendu'ỹre.
Ñane korasõme oñemboyke ha oñembyatypa umi mba'e iporãva ha avei
oñemboyke ha ijatypa ojuehe umi mba'e iporã'ỹva. Peteĩ aty morotĩ ha
ambue aty hũ jahecha porãsérõ jahechahaĝua. Tavy ñane momombyry
Tupãgui, upévare heta oĩ oñemitỹva tavy opaichagua ha omuña katuete
umi arandúpe. Mba'éicha jaikuaáta chupekuéra. Vaivai apoha,
ñembojehe'a ate'ỹgui,  ñembojopara tavýgui, ñembotavy kachiãigui,
pokarẽ tie'ỹ oporojopy.
Mba'ekuaa oúva Yvatégui pe mborayhúicha. Apyre'ỹme ñande ha'e peteĩ
mba'e rokytomi opa'ỹva ãngapyrupínte.  Ñande rekove yvy'apu'a ári ou
oñorairõ mba'eporã ha mba'evai apytépe. Pe mba'evai oiméne imbareteve
pe mba'eporãgui, ja'ekuaahína. Hetave oguereko tembiguái. Mokõivéva
ñanekorasõ ra'ã jahahaĝua hendivekuéra. Ñaijepe guive peteĩvandi
ambuépe ñamboykese.
Mba'evai rembiguái iñaña ha pe mba'eporã oñemoirũva naiñañaséi.
Iñañáva ndaha'éi mba'eporã apoha. Ndorekói tekopotĩ, tekojoja ha
tekokatu. Tekoñaña opa'ã ijehe, mba'evai oiporopyte mbarete, omoinge
tapevaíre ñande reko, pytũmbýre ñane mbotyryry, jejavy tapia tape
karẽre, ha'énte  ndojehechakuaái. Ñane ma'ẽme ha ñande apyte sa'y
hesakãva ñanderehe, he'ipaite mba'eichaguápa ñande. Hembiapóre ha
hekóre jaikuaa ñande rapichápe.
Tesape mbarete oguerekóva upe hi'ãngapýre ohechakuaa peteĩ ma'ẽme
mba'eichaguápa umi hapichakuéra. Yvate guive jahecha porãve ha jahecha
hetave.
Pe arasẽ ojere tapiaite ñanderehe. Ome'ẽ tesape, ohechuka ñandéve
ñanerenyhẽha mborayhúgui. Opa mba'e jaiporavokuaáva'erã. Ikatu jajapo
ha ikatu ndajajapói umi mba'evai ha umi mba'eporã. Mávapa ñande
ja'ekuévo ñama'ẽva'erã ñande jehe. Ñane renonderã oĩ ñande rapépe.
Jagueroviárõ jaikuaa mávapa oĩ ñanendive. Hese'ỹ katuete ipohyive
ñande rekove.
Jajapóva'ekue jajapóma, ndaikatúi jaguevi kuehépe, ndaikatúi ñamyatyrõ
umi jahasáva'ekue. Tembiasa jahai jahávo ñande rekove pukukue. Ha umi
ojehaíva'ekue ojehaíma. Sapy'ánte ñanemitãsejeýnte jajapoporãhaĝua umi
jajapovaíva'ekue. Japukakua umi hekokatúvare, ndajahupytýirupi
mombyry oĩ ñandehegui. Katuete ñamomichĩse chupe. Ndajajapói
mba'evérõ. Imba'ekuaa ndaha'éi imba'ekuaa.
Avareko ndaha'éi guyra reko, ñañeme'ẽ opaichagua yvytúpe jahahaĝua
oparupirei. Mba'evai oguereko pe ikatupyry, ndaikatúi ñañembojaru
hendive, ha'e pya'ete omohatã ñane korasõ ha oñapytĩ ñandehegui
ñaneãnga, pe ñande rekove omosã ñandehegui imba'erãnte. Omokañy
ñandehegui py'aguapy. Ñane mbotarova peteĩ ñe'ẽme, ñandénte
ndajahechakuái. Jahechakuaáva'erã. Ikatu oĝuahẽ upe ára ñande
rekovépe, ñandénte jahekáva'erã. Aguyje.

Opa mba′e oĩva arapýpe oikove, omymýi, ovevúi, ojejokojoaite. Nandity yvate jaikuaa nda′ijapyraiha. Arapýre henyhẽ umi jaikuaa′ỹva ha jahecha′ỹva. Pe arapy ha apyre′ỹ oĩ peteĩ apytu′ũme marangatupavẽme. heñoi′ỹva′ekue, oĩvavoínte, oikoteve′ỹva avavére ha mba′evére.

Ñanderupavẽ térã Ñande Jarapavẽ ñaneñe′ẽme. Apytu′ũpavẽ  marangatu apyre′ỹme, ñande yvypóra, ñamymýi ha jaikove, peteĩ yvy ra′ỹicha.

Ava apytépe ndaipóriva′ekue oikundaháva apyre′ỹ omombe′uhaĝua ñandéve umi ohechava′ekue. Pytumarangatu ombohasa mba′ekuaa ohesapérupi ñane ãngapýpe.

 Tesape marangatu ome′ẽ mba′ekuaa ojehecha′ỹvare ha ojeikuaa′ỹvare, ome′ẽ jerovia imbaretéva, ombokatupyrýva ñande rekovépe.

Umi oikundaháva mba′eporã rapénte ohupyty ko′ã mba′e mborayhu rupíve, omomba′apo porãva ñane korasõme. Yvategua oiporavo avápe ome′ẽhaĝua. Umi oguata tenonde potĩvévape ome'ẽkatuete.

Ñande rekove oñemomýiva′erã pytumarangatu ndive. Jahekava′erã chupe. Ñambohape ñembo′erupi, ñañe′ẽhaĝua hendive. Ãngapy potĩ ome′ẽ teko potĩ ñandéve. Ombohesapysove ñande rekove opyrũ porãvehaĝua yvy′ári.

Umi hi′ãngapýpe oguerekóva, tesape mbarete ohecha ojehecha′ỹva, oikuaa umi ojeikuaa′ỹva, oñandu umi oñeñandu′ỹva.

Umi aranduka marangatu ojehaiva′ekuépe, jajuhúva umi ñe′ẽ ijapyte mborayhúva omondykýva′ekue ñandéve Tupã, Ñanderupavẽkatu.

Tupã ojapohague mayma ava rekove, pe hete ha hekovépe ojoguahaĝua. Yvategua ojogua yvyguápe ha yvygua ojogua yvateguápe. Péicha'arã. Amo yvategua ha ko′ápegua peteĩ mba′énte. Ikatúva oguerovia tove toguerovia he′i ñe′ẽ marangatu. 

Jepérõ yvypegua naiporãi yvateguáicha. Opa oĩva yvate omimbi ha ojajái porãgui. Ñande yvotykuéra rehe, ñama′ẽmimivove, jahechakuaa heta mba′e iporãha. Kuarahy resẽ, ñasãindy potykuéra, ñande ysyry, umi kóga, yvyty, yva aju, ñe′ẽpoty, umi mitã ñande rekove ombovy′áva, ombyetia′éva.

Heta mba′e ojojoguáva iñambue ojohegui. Iporã ha iporã'ỹva, michĩ ha tuicháva, ykyra ha ipirúva, ikarape ha ijavatéva, kuña ha kuimba′e, sa′y morotĩ ha sa′y hũ, pytũ ha tesakã, jasy ha kuarahy, mborayhu ha mborayhu′ỹ.  Tekotevẽ ha tekotevẽ′ỹ rupive jahechakuaave opa mba′e.

Ivaíva jareko ñande apytépe, jahecha ha ñañandu, ñamomba′eguasuvehaĝua avei pe iporãva. Ndajarekóirõ umi ivaíva ndajahechakuaamo′ãi umi iporãvape. Pytũ ryepýpe ndajavy′ái, pévare jaheka tesakã. Kuimba′e oreko′ỹva ohecharamo kuñáre. Avei kuña oreko′ỹva ohecharamo kuimba′ére.

Jaikokuaánteva′erã  ko yvy ape ári. Ikatuháicha umi ñaña jahovasánte mba′eporã pokatúpe. Heko ombojepokuaáva mba′eporãrente oĩ tape potĩre. Tupã remimbou ñande. Jahekava′erã pe tapemi henyhẽva vy′apavẽgui, yvága rapére… Aguyje. 

Yvoty oñemomba'eguasúva. Lóto ha'e ãngapy potĩ poty ha apytu'ũ potĩ poty. Umi hekokatúva oguereko ijehe pe lóto. Opáichagua lóto oĩ techapyrã. Yvoty morotĩ heñóiva umi tujuky'akuápe térã umi karuguápe ha'e ñande techapyrã. Yvoty hyakuã asýva ha mombyrýgui ñahetũva. Ko yvoty ojepuru ojehechukahaĝua opa mba'e ikatuha. Jaikokuaa añaretãrupi tekokatúre. Rejehe'a hesekuéra remongy'a'ỹre nde rekove. Heta moñái ha aña oĩhína umi jaikohárupi ha péva nde'iséi ñaneñañataha. Heta ñande rapicha oiko umi iñañáva apytépe iñaña'ỹre.

            Ojejopyháre oiko heta yvypóra hekokatúva. Opámba'evairupi ikatu jahupyty mba'eporã, ñande pópe ndaha'éijey ñanemba'e ndajajuhúivo py'aguapy. Opaichagua mba'eky'a rejapokuaa rehupytysérõ nemba'epota. Umi mba'evai ojapo tape reguahẽhaĝua mba'eporãme, nde'iséi mba'eve. Avave ndoguerohorypái umi hete ky'áva omondejave aopotĩmi. Opaichagua pokarẽ ome'ẽ po'a rejapohaĝua umi rejaposetéva ipoguypekuéra.

Mávapa nomondái ha ndojukái umi ipehẽnguépe, mayma avápe, pokatu jepurukápe. Ojerovia ijehe umi hekoky'áva. Avei ndereguerekóiva'erã aichijáranga avavére.  Umi iky'áva apytépe oĩ umi oñemongy'agua'úva, oĩ umi oñembotarovagua'úva. Umi kyse yvyra, opaite ára oipuruporã umi hapicháre, kirirĩháme, oñekuãkuaa ndéve, rejapóhaĝua opaichagua mba'evai ñepyrũrã. Tekovai ojehe'a tekoporãre jahechavaipahaĝua ñande jerére. Péicha jajuhukuaa tavy arandúpe.

Ava'atýpe opamba'e oje'e ha oje'ekuaa. Iporã ha ivaíva ojehe'apakuaa ñandehegui. Opamba'erei oje'e ha ojejapo, añeteguáicha oje'e umi vyrorei. Itavýva omuña iñarandúvape.   Anínte nde py'atarovase. Hetáko oĩ  umi oporomongy'akuaáva ñande rapicha hekopotĩvape. Umi ombokapúva ñe'ẽmegua umi aváre, omongy'ase'ỹva hekove. Ndaikatúija'e ndaikatuiha jaiko tekopotĩre ñane retãme. Ikatu lótoicha.

Yvypóra oguerekóva mborayhu oguereko tapeporã, pévante ha'e oikundahaséva. Avei oryrýi imba'epotáre oñongatúva ikorasõ mbytetépe.

Apytu'ũme mba'eporãrente neakãñamindu'úne. Anínte rembojuruvy  neapytu'ũ ha nekorasõ mba'evaípe. Avei perepyrũvaijepe guive nde pysyryvéne katuete, jepérõ reguereko nde jurúpe pe ñe'ẽ anichéne. Pévare naiporãi reme'ẽ chaguĩ mba'evaípe. Reikuaáne. Opaitehendápe umi ñande rapicha hekovaíva oipota avei oje'e hese hekoporãha. Pévare pe tekovai oñeñomise, oñemo'ãse. Ndoipotái avave oikuaa hekovai rapykuereky'a.

Avei oĩ umi tembiguái py'aro ojaheikuaáva hapicháre ha ipytaryryikuaáva huvicha renondépe. Oĩ oma'ẽrorýva ha iñe'ẽrorykuaáva nde jopy hatavẽhaĝua yvýre. Umi iñañáva katuete ipochykuaa. Ipopiã ha ijuru'akua ha ijuruky'áva. Ojerovia tekopochýre ojekyhyjehaĝua chugui. Pévante ha'e oheka.

Yvytýicha ombojo'a japu ojoparapáva. Py'aróre ha'ete ku ipy'aguapyvéva. Umi ñaña omokyre'ỹ chupe. Pe hekove ikatu nembotyryry peteĩ tesapirĩmi. Umi oñemoĩporãséva katuete oñe'ẽrei ñande atukupépe, péicha ojapo haperã. Juruky'ápe oguereko hapichakuéra.

Omba'apo'ỹva oisu'u umi omba'apóvape, ombo'ese chupe mba'éichapa ojapóva'erã umi hembiapo. Umi mba'eporã omoneĩrãngue ha'e katuete omoapañuãi. Ava'apytépe ndaiporichéne chupe ĝuarã ojepytasóporãva mba'eporãre. Osavi ojupe umi mba'evaijára. Cháke. Nde rehechái  pende atukupe iparapaha rejekutuhague. Tasẽre ha'ekuéra opukapukúva.

 Lóto ñanembo'e ikatuha ñamyasãi opaichagua mba'eporã umi tekovai apytépe. Sapy'ánte pende rogapýpevoi iñapesã umi ñaña omoingéva okáguio opámba'e. Neakãrapu'ãmboyve katuete reñeñakãpetéma, neakãnupãmahikuái. Nde py'apopokuaa ha nde py'apererekuaa nde rejejokóirõ nde pyti'araguére. Avei sapy'ánte oĩ umi imitãvéva ha itarovavéva ndehegui, oguerahaséva opámba'e henonderã. Avave ndojokói ha ndojokoséi chupe, péicha nderehémante opa'ãva'erã.

Tapicha pokarẽ oñemoarandugua'úva, iñakãme oipyguarapaitéva mayma rekove ha opavavépente ha'e omosãséva ombotyryryhaĝua hembirekotevẽre.

Umi tovamokõi ojekytypakuaa nderehe nemoingeségui pytũmbýpe. Iporã ha ivaíva henyhẽ mayma ava raperãme, mokõivévare ikatu ñañepysãnga. Mokõi tape jajuhukuaa. Mamógotyopa jajepoíta jaguatahaĝua. Opaichagua mba'evai omymýi nde pyguýre ikatúva nembopyho, avei nembopyky'akuaa.

Avei, nde ha'e Yvategua. Reñembou yvýpe rejapohaĝua nerembiapo. Tahesakãmi oúva'ekue nderehe okakuaa nendive. Umi mba'eporãnte avei omoporãve umi mba'eporãme. Peteĩ jejavy omba'apovaíta nderehe. Ikatu re'a ha repu'ãjey nde pyapýrupi. Tapiaiténte reporoñyrõva'erã  umi mba'evai apohápe. Anihaĝua otyky nderehe umi ãngaipachagua ha nemongy'a nde rape potĩmi. Tekovaíre aniremongy'a umi nde po. Tembiapo porãnte  ojapokuaa nde rekove. Mba'eporã rayhupápe.

Nde yvypóra, ha'e peteĩ tekove ipotýva'ekue yvy apére. Tekove potĩ
nereñóikuri. Toguereko oguerekóva sa'y pende pire. Pe lóto rope heta
avei isa'y. Marangatu poty. Mba'evai anichéne nde po'o pya'ete nde
pirupahaĝua. Lóto ha'e pe yvoty porã ojeguerochichĩva opaite
hendápe. Ãnga morotĩ porã poty oñemoñe'ẽ ha ojehecharamo. Eñeha'ã
pende rekove avei tojehecharamo. Néi.

Heta arandukápe, ymaguare ha ko'aĝaguápe,  jajuhukuaa umi marangatuñe'ẽ pe ysapýicha hayvivevéva ñane akãme ĝuarã opa tekove arandúgui ha umi aranduka roguére ojehaiporãva. Marangatuñe'ẽ ñande mbokatupyrykuaa. Ñe'ẽkarai ñahendúvo ñande rovasáma. Ome'ẽ tesape pukuete ha tesãi umi tekove ãngapýpe.

Marangatuñe'ẽ ñanekorasõme ojehaitypórõ omoingovéne ãngapýpe umi aguyje imbaretevéva mborayhúpe. Pe ava rekove iñapysẽ guive yvy'apére pe marangatuñe'ẽ oñeme'ẽ chupekuéra. Sapy'ánte umi ava oikũmbyporã, oĩ avei noikũmbyietéva mba'eve. Heta hendápe umi iñarandúva ohai ha oñeme'ẽ umi aranduka. Ñande jareko pe hérava Ñandejára Ñe'ẽ.

Avei, umi tekoha oĩva kuarahyresẽre hetave arandukakarai oguereko, ha'ekuéra ymavéma ijatyhague upépe. Ko'ã arandukakarai oñeguenohẽ yvypóra rayhupápe.

Péicha avei, heta avare opaichagua tetãmegua osẽ oikundaha umi tape oĩva arapýre, oguerahaĝua marangatuñe'ẽ, yvatégui oguejýva ñane korasõme ĝuarã. Marangatuñe'ẽ oguejy mayma tetãme ĝuarã, mayma ñe'ẽme ĝuarã. Péicha mayma pytagua retã ohupyty marangatuñe'ẽ. Arandukakarai ha'e aranduryru. Umi tetãrekóre oñembohaity ome'ẽhaĝua ãngapy resakã. Ndaipóri ava yvy'ári oikuaa'ỹva Tupã oĩha ha ome'ẽha marangatuñe'ẽ hetaite arandukápe.

Oikovéva yvypórape ĝuarã marangatuñe'ẽ, ava rekove opu'ã ypy guive ko yvy'apu'a'ári. Heta tapicha térã ava'aty'i, opaite hendápe oñemomba'eséva marangatuñe'ẽre. Ñande apytépe pe ojekuaavéva ha'ehína pe Ñandejára Ñe'ẽ. Avei jaikuaa  pe marangatuñe'ẽ ndaikatuiha jahepyme'ẽ. Nahániri. Ojapóma 2000 ary jaikuaahague Kiritópe. Péva ndaha'éi nipeteĩ aravo'i amo yvate.

Mayma ava oguereko pe ãnga ryepýpe peteĩ tesakã ome'ẽva mba'ekuaa jajekuaahaĝua. Ko mba'ekuaa yvypórante oguereko. Pévare pe ava rekove oguereko pe ãnga oguejýva yvatégui ha ome'ẽva teko ñande retépe. Apyre'ỹmeguáre ndajaikuaái mba'eve, ndajarekói mba'ekuaa. Arapypegua ñande jerére omimbi ha hesakã. Hetamba'e jahecha ha jaikuaa arapypegua.

Ñandejára Ñe'ẽ, ome'ẽ mba'ekuaa ñane ãngape ha  ñande rerahase tekokatu rapére jahupytyporãhaĝua pe yvága ko yvýpevoi. Ñandejára ñe'ẽ ohendúva, ogueroviáva, sa'ive ãngaipáre oñepysãngáta. Ojehekyivéta aña poguýgui. Yvypórako oguereko avei hetaiterei mba'ekuaa yvypegua ha sa'i térã mba'evetevoi mba'ekuaa  yvategua.

Heta ava oĩ ojoguaséva umi vy'apavẽ ijupe ĝuarã. Ñande rekove avei ndojehepyme'ẽi pe jaikovemiehaĝua. Ñande rapicha retére hetaverei ojehepyme'ẽ. Ojejogua térã oñeme'ẽrei heta ára pe tavýgui. Heta tapicha iñakãtavyrei ombopukusevégui hekove yvy apére. Avei ndoikuaáirupi pe marangatuñe'ẽ umi ava mba'eha. Oje'e avei ñandéve ikatuha jaikuaaporã marangatuñe'ẽ, péicha mbeguekatúpe ñanearandukuaa.

Umi ãngaipa ñanembojavy hetaite mba'épe. Ãngaipa oñemboharái ñanderehe. Ava ñaña ha'e pe ojepokáva ñanderehe, omokarẽ ñande rape, iñambuepáva ñandehegui. Ñañembotuicha ajánte oiko hetamba'e ñanderehe pe ãngaipa ipokatúrupi. Pene ãnga ndoguatái karẽirõ  heta mba'eporã ohupytýta. Ñande reko hi'ãnte iporã iporãverei ñandéve. Yvypóra rembipota. Arapýpe opaite mba'e oĩmba hendaitépe. Arapy ha'e peteĩ kyta'i pe apyre'ỹ ryepýpe. Yvate umi mba'eporãnte oĩmba, omimbi ha ohesapéva.

Mayma ava oguerekóva'erã Ñandejára ñe'ẽ ñaneñe'ẽ teetépe pe hogapýpe. Omoñe'ẽhaĝua ko'ẽmboyve ha ka'aruetémba'e. Peteĩ arapukukue  hi'ãnte jareko ñane ãngapýpe, peteĩ ñe'ẽmi marangatuñe'ẽgui poravopyre. Jaipo'óva'ekue ku yvotýicha. Japokóvo pe arandukakaraíre, Ñandejára Ñe'ẽryrúre ja'éne ñamoñe'ẽtaha mborayhu apytépe.

Oĩko michĩvéva ha tuichavéva umi tembiaporã ñande rekove oikovehaĝua. Jaikove'aja  mayma ára ha'e araguasu ñande rekópe ñamomba'eguasúva'erã. Hetaiterei mba'e apyre'ỹme oĩva ndoikéi ñane akãme térã  ñanemba'ekuaápe. Michĩrokýto ñaneapytu'ũ umi mba'épe ĝuarã

Ñandejára Ñe'ẽ oguerekopaite mba'ekuaa ãngapy pokaturã. Opamba'e apyte omoambuekuaa, jepérõ opaitemba'e oĩ hendaguáme. Péicha pe Pytumarangatu  ojapo umi ñaimo'ãva, ikatu'ỹva ñande jajapo térã jahecha. Peteĩ tesapirĩme oiko pe oikóva. Umi  imba'egueroviáva ohechakuaa ha omombe'ukuaa.

Umi marangatuñe'ẽrupive oikóva ojeporeka ohayhúgui tekokatu oipeka ha oipeka umi marangatuñe'ẽ ha Ñandejára Ñe'ẽ. Avei opamba'épe oĩ umi iky'áva ha ipotĩva. Yvategua mba'éva ha yvygua mba'éva. Marangatuñe'ẽ  omoñe'ẽva katuete opoi umi kyhyjégui ha hendaguépe omboguapy py'aguapy ha jerovia. Hekoporãva ndojehe'aséi hekovaívare. Yvate guive marangatuñe'ẽ avei pe ohesapéva yvýre.

Amoite kuarahy ratágui, kuarahy inimbóicha opu'ã umi marangatuñe'ẽ
ñande rayhupápe. Ñandejára Ñe'ẽ, ñane korasõ mba'éne. Néi. 

Ñane korasõva'erã che ra'a. Jaguerekokuaáva'erã ñane korasõ. Avei  umi ñane mba'epota jaiporavokuaáne, jajehekýiporãhaĝua umi vyroreígui, ñande reitykuaahína opaichagua ñuhãme. Opamba'e oikóva térã ojehúva osẽ  ñande ryepýgui. Ñane ñe'ẽ heñóiva ñane ãngapýpe ha ojupíva ñane akãme, upéi osẽ katuete ñane rembiapóre ha ñande rekóre. Jarekokuaa ñe'ẽpotĩ ha ñe'ẽky'a. ko'ã ñe'ẽ ojekuaa ñande rováre ha hesakã pe ñande resápe. Ñande rováre opamba'e hesakãmba. Umi ãnga hesapysóva ohechakuaa.

Ndaikatúi jaguata peteĩ ñe'ẽre ha jajapo ambue mba'e. Ñane akãñamindu'úrõ tesãire ñane rembiapóta hese, tesãi jahupytyhaĝua.  Ñane korasõva'erã ikatuhaĝuáicha umi vy'a ovy'a ñande rehe, ñande rekovére, ñane moingoveporãhaĝua. Ñane korasõva'erã he'ise pe mborayhu rupive ñama'ẽva'erã opamba'ére, ñamotenondévo ñande rapichakuérape.

Ovy'ávandi javy'a, ovy'a'ỹvandi javy'a'ỹ avei ñande. Peteĩ tekópe ñañemoĩ umi ñande rapichándi. Péicharõ ikatuhína jaguata oñondivepa ñeimoirũñepytyvõme. Anínte ñapa'ã jejavýre, péicharõ ñane mbeguéta opamba'épe. Ñamboguatarãngue mba'eporãre ñande rekove opoñýta umi mba'evaíre ha péva naiporãi.

Ñane korasõ potĩva'erã, yvyporaháicha. Opaichagua mba'eporã oĩ ñande po renonderã, ikatuhaĝuáicha jahupyty ñanemba'erã. Toguejy ñande pógui umi mba'eporãnte. Yvategua tome'ẽ ñandéve arandu ha tohechauka tapepyahu ñande rekovépe. 

Nahesakãporãirõ avei ñandéve ñañeha'ãne ñañembo'eporãve opaite ára, jahupytyhaĝua mborayhu ñepytyvõ. Reñembohatãne pene mba'epotáre ha reikundaháne umi tape porãnte resẽ'ỹre nde rapégui. Rejapura'ỹre mba'evére  araka'eve. Nekorasõgui mborayhu mba'epotáre tojehe'a, nde rekove tove toso hese, techapyrã avei.

Ñande py'aporãkuaánteva'erã mayma yvypórandi. Jajerure ñandejupevoi. Mba'eporãgui ndajaguevíriva'erã, ndaikatúi ñande pytaryrýi, ñaikotevẽ umi mba'eporã, mayma yvypóra oikotevẽva. Umi mba'eporã oguejýva apyre'ỹgui mayma yvypórare, reínte avei ojehekyise chugui lomitã. Tesaráipe anichéne jaity pe ñembo'e ha'eha mba'ekuaa ohupytykáva ñandéve pe Tupãme.

Ñembo'érupi ñañemongeta Yvateguándi. Ñanerendu ha ñande ñahendukuaa chupe. Ñembo'erupive.

Ñañembo'ehaĝua, ñane korasõ ha ñane ãnga ñamoma'ẽva'erã yvága rapére. Ñande rekove ãngapýre jajesarekoporãne, jaityvyróne, ñamopotĩne, jajehechakuaáne. Yvyporaháicha jaguereko maymavévante pe arandu ra'ỹi ñande ikatúva ñamongakuaa ñandejehe, ñande rekove mba'eporã apohaĝuánte ou yvy apére. Ñande ava ha'e avei pe juky oje'eha.

Umi ava'atýpe ñamokyre'ỹne umi yvypórape. Pe jukýicha ñande reko omohe'ẽne avei umi ñande rapicha rekove. Katupyry momyiha ñande. Umi py'apotĩ, umi py'aporã, umi py'aguapy, katuete jahecharamóne umi ava'atýrupi. Umi mba'eporã rape ohesapeve, jahechakuaáne ko mba'e ha opa mba'e ikatúva ñandereraha mba'eporã rapére. Ñande rapicha ikatu ohecha umi mba'eporã ñande rupive. Techapyrãne avei ñande rekove.

Yvyporakuéra oheka añeteguánte umi añetegua'ỹ rapére. Ava oheka añetegua ome'ẽ'ỹre nipe añetegua ra'ãnga ijehegui.

Techapyrãvaíre naiporãi jajesareko mamove. Yvategua ojesareko ñanderehe ha ñande ñama'ẽne avei Yvateguáre. Arapýre ha apyre'ỹre. Opámba'e ojeréva yvýre ojere avei ñanderehe. Ñande rekove imbyjakuaa, ñanderehe oĩrupi umi mba'e.

Hesakãvehaĝua ñane ãngapy japo'opaiténe umi añágui, umi chenteségui, umi tavységui, umi ñembotavýgui, umi pokarẽgui, umi mbaretégui, umi mba'epotavaígui, umi tekokarẽgui. Umi ava hovamokõiva ikangy hi'ãngapýpe. Ombopy'a tytýi chupe pe mba'eporã ha pe imborayhu. Ava kangy. Ko'ã ñande rapicha ndoikuaái ha noñandúiva umi tekoporã.

Ñañeha'ãva'erã jajupi ñande rehe. Yvatégui jahechaporãve, yvýgui sa'ive jahecha. Umi mba'evai ha umi tekotajasu, oimo'ã ha'ekuéra ikatupyryveha umi hekoporãvagui. Nahániri.

Umi ijuru tie'ỹva katuete hekokangy. Umi okyhyjéva katuete ijapu. Péicha umi mba'evai ojehe'apa ojuehe. Umíva ha'e tekove oikóva pytũmbýre.

Reguenohẽrõ mba'eporãnte nekorasõgui, katuete nde katupyrykuaavéta, renohẽkuaa ndejehegui mborayhu ojapóva vy'a ha vy'apavẽ, mayma avápe ĝuarã.

Oĩ umi tekorape ikatúva  ñaikundaha opaite ára. Umi tapeporã ñanera'ãrõ ha pe Yvategua ñanepytyvõne jaguataporãhaĝua. Eme'ẽ nekorasõ Yvateguápe pene  ãngapy henyhẽhaĝua tesakãgui. Ñe'ẽporãnte osẽhaĝua ñane korasõgui, tekokatu rapére.

Reñembo'etajavéko reñemoĩkuaa aranduka'aty apytépe térã arandumba'ekuaatýpe  reñembo'ehaĝua. Neakãñamindu'ujave eñembo'e remoĩporãmbahaĝua opamba'e pene akãme. Avei pene mba'epotájave eñembo'e ha eñembo'e nekorasõite guive, péicharõ umi tape rehecháva hesakãporãta ndéve. Pene ãnga nemokyre'ỹjave eñembo'e jo'ajo'a. eñemoñe'ẽsejave eñembo'e. Nde revy'áijave eñembo'e térã revy'amijave eñembo'emi, mbeguemínte ha eme'ẽ nde aguyje.

Opa tembiapo remoñepyrũ mboyve eñembo'e. Avei ñembo'e omohu'ũ ñane korasõ. Avei  ñembo'e ñanemomarangatu porãite. Mba'éicha ñamopotĩkuaa ñane korasõ. Ñembo'épe avei. Jajehechakuaáva'erã. Ñama'ẽ pypukúne ñane ãnga ryepýre. Ñandevoi ñañandúva'erã ñane korasõ porãha, ñane korasõ potĩha. Iñambuevéne ñane korasõ lomitã korasõgui. Ñane korasõ ha'e mborayhu ha ñembo'e ryru.

Osyryháicha ñane korasõgui ñande ruguy ñemopotĩpyre, tosyry avei ñane
korasõgui umi ñembo'e potĩ, py'arory poty, ñe'ẽ poravopyrére, umi
mbyja mimbi apytérupi toho Yvateguápe. Aguyje.

Ñandere heta mba'eporã jaguereko. Sapy'ánte jahejarei jaipururãngue. Ñande rekove oikotevẽ. Jajeroviaitereírõ ñanderehe tuichaiterei jajavykuaa. Jeroviavai ñanembotavykuaa. Ñanentesérõ ñapo'ẽpo'ẽ ha ja'akuaa apañuãitýre. Arandu omyesakã ñane ãngapy. Tavy omopytũmby ñane ãngapy, jaikohaĝua ñañe'ẽrei oparupiete. Rehayhúva'erã ñande Kiritópe. Rehayhúne Yvateguápe ikatuhaĝuáicha rejehayhuporã ndave. Peichahína ko arapýpe.
            Yvategua ojapopaite opa mba'e oĩva ha ombojeguáva ko arapýpe ha apyre'ỹme. Nde avei ha'e ijapopyre. Mayma yvypóra oikuaa araka'ékuri hi'arapáy  ha moõpa. Avave ndoikuaái araka'épa osapymíta ha moõpa nipe mba'e aravópe. Avakuéra ohayhúva'erã hekove. Péva ogueruvoi pe ikarakúpe térã pe huguýpe. Pégui opo opu'ã oñorairõ pe hekovére ikatuhaĝuáicha oikévo mba'evai rapére tuicha ojetyvyro ha osẽjeyhaĝua. Upéi, ñane akãme jaguereko peteĩ koty'i ijarýiva, upépe ñañembotykuaa ñande ha jajapokuaa opáichagua ñemongeta ñanendivevoi. Avei jajapovahína, jajapoporavéne.
            Ñande yvypórante, jajapokuaa ko'ã mba'e. Opa araitépe ha opaite aravópe ñande jaikuaa ja'éva ha jajapóva. Ñandeheguivoi naiporãi ñañembotavy, jaikehaĝua ate'ỹ raitýpe jaguapy ñama'ẽmbuku. Pe koty'i ja'e jarekoha ñane akãme térã pe ñane ãngapýpe che ra'a. Eipurumimíva'erã.

Upépe ñandevoi jajehúva'erã jajehecha pypukuvéhaĝua, jajekuaahaĝua. Opaichagua mba'eporã umi yvypóra oguereko hi'ãngapýpe, okejoa upépe, ñamombáyne ñande ryepýpe umi mba'eporã.  Ko'ã mba'e ha'ehína ñande rekove mba'erã. Ñaneakãñamindu'uhaĝua jareko Ñandejára Ñe'ẽ. Aranduka marangatuñe'ẽ oguerúva ñandéve umi mba'eporã poravopyre. Ñandevoínte pe ñambotapykuéva térã ñamotenondéva ñanderekove.

Mba'evai ñane korasõme ha pukavýpe ñambohasaséva. Mayma apañuãi jarekóva osẽmba ñane rembiapokuégui térã umi yvypóra rembiapokuégui. Ñandénte  umi mba'evai apoha ñaña rupive. Ñandénte ikatuhína aguyje rupive jajapo umi mba'eporã. Ñande retepýre, ñane ãngapýpe oĩmbahína umi mba'e jaikuaavahína ha ñaikotevẽva. Ñande jajapo ñande raperã,  tape iporãva ha tapevai. Ñande avei ñambovai ha ñande avei pe ñamoporãva umi tape.

Ja'emína peteĩ mba'e. Jajaposérõ mba'eporã, ndaikatúi térã ndaiporãi ijapytépe jajapo umi mba'evai. Mba'evai apoha oguatavai nahyakuãporãi, hesakãvai pe hekove oguerekógui pe sa'y naiporãiva. Umi iñarandúva ohechakuaa. Py'ỹinte umi mba'evai ojehúva ñandéve ñamboja lomitãre, umi yvypóra oikóva ñande ykére ha ñande jerére. Ñanderehe oĩ pe apañuãi, ñanderehénte. Jajeíne umi mba'evaígui ha sapy'arei ñane rypýirõ umi ivaíva pya'énte jajeíva'erã chugui.

Umi oñembotavýva, japúre ojeroviáva, umi mba'e ha'e oimo'ãva omoañete iñakãme oipuruségui añeteguáicha ha upéi tesaparápe ojehecha. Ha umi ndaha'éiva ndaha'éi. Ndaipóri hese umi añetegua ñande jahechaséva. Umi hi'ãnga kangýva, katuete oheka umi japu ñembotavy pa'ũme oipurumihaĝuánte. Umi añete'ỹgua ñane ãngapýre oikóva okaru ñanderehe tuicha ha tuichaicha ñane mbotavy. Pévare jahechakuaa umi yvypórape mba'éichapa ombohasy umi mba'e añetegua.

Hi'ãnga potĩ mbaretéva ojehekyikuaa umi mba'evaígui. Sapy'ánte ñandereko iñaña, péichajave jajapo aña ñandejehegui. Ñambotove umi mba'eporã ha umi mba'erory. Javy'ase pirevaíre. Oĩ tapicha osẽ'ỹva pe kyre'ỹgui. Mba'evai renondépe akóinte ha'e hetia'e. Avei ñanemandu'akuaa pe mba'épa he'ise pe tekosã'ỹ. Péicha he'ise avei tekosã'ỹ jarekóha pe'ikatúrõ jaiporavo umi ñaneakãñamindu'u. Ñane akãme jaguerekórõ umi ñe'ẽ apytĩmby ndajarekói pe tekosã'ỹ.  Umi ava ikatúva oiporavoporã umi ñe'ẽ, oguereko tekosã'ỹ.

Avei ñaneakãñamindu'u omba'apo ko árape ikatuhaĝuáicha oñemoñepyrũ umi tembiapo ko'ẽrõ ĝuarã. Ko árape jahechavaíva ko'ẽrõ jahechaporãvéta. Mayma yvypóra oñangareko umi hembi'úre ho'uhaĝua, ojesarekoporã, oiporavoporã, péicha avei, umi ñaneakãñamindu'u tekotevẽ jajesarekoporã hesekuéra ha jaiporavoporãva'erã. Tekopotĩrãnte che ra'a. Avei oĩ umi ñe'ẽ opytáva pe ñane akãme, oñembohatã upépe, ndohejái oike nipe ohasa ambue ñe'ẽme, opa mba'epyahu nda'ijái ñane akãme, péicha ñaneakãñamindu'u ndoguataporãi.

Pévare, ára ha ára, ava ñanderekópe, jajepytasóva'erã ñaneakãñamindu'úre jajekuaahaĝua,   jajekuaaporãvehaĝua. Ñande reko hekosã'ỹne, avei iporãve ha imbareteve pe ñaneãnga hekosã'ỹrõ. Avei ñañe'ẽkuaa ñañe'ẽsehápe ha ñañe'ẽsévare.

Ñane korasõme ñamoingéne mba'eporãmemete ha anichéne ñamoinge pe ñane
korasõme umi mba'evai. Umi ñande rekove omyesakãne pe ñande rováre ha
ñande resáre umi mba'e jaguerekóva ñane korasõme. Tesakãme oikóva
ohechase ha ohechaporãve opa mba'e. 

Jareko Yvategua ñe'ẽ ñandéve ĝuarã. Yvytyrusu ári oñemono'õkuri iñe'ẽ mandu'arã. Yvytyrusúre oveve ñe'ẽngatu. He'i péicha. Rejapóva ambuére ojejapóta nderehe. Umi ambuére eréva oje'éta nderehe. Reporombyepotírõ reñembyepotíta katuete. Umi reme'ẽva katuete oujeýta ndéve. Reme'ẽrõ py'aro oujeýne ndéve py'aro. Reme'ẽrõ mborayhu nderupytyjeýta mborayhu. Pévare ja'ekuaa naiporãiha ñame'ẽ  mba'evai. Opa mba'e ñame'ẽva oujeýta ñandéve.
            Neñañárõ nde rapichándi, umi ñaña reme'ẽva'ekue oupajeýta ndéve. Umíva nemba'énte. Mba'eporã reme'ẽrõkatu umi mba'eporã oupaitéta ndéve. Nemba'evoínte. Anínte nechi'õ mba'evére. Ndehegui osẽva nderehe oikepajeýta. Reñotỹrõ yvoty reipo'óta yvoty, nde reipo'omo'ãi mandi'o. Avei  anínte remboro avavéndi. Reme'ẽva anirembyasy. Rejehayhuhaĝua reporohayhúva'erã. Ndepojerárõ katuete reñepytyvõta. Jaikuaapavoíningo he'i oñembotavýva. Nahániri jajapóva'erã. 
            Umi ñande rapicha oikóva py'avaípe, py'arópe, py'añañáme ha oiporosu'uháre naiporãi. Ko'ã ñande rapicha ochyryry hi'ãngapýre. Mba'evaínte ojopy chupekuéra. Umi ome'ẽva térã ojapóva mba'eporã oiko py'arorýpe vy'amimi apytépe. Rema'ẽvaírõ nde rapicháre katuete oñema'ẽvaíta nderehe.
            Umi ñande rape ykérupi jajuhúta umi apañuãi hesa'isa'íva. Oĩhína apañuãi ñande pojokuáva ha ñande pyjokuáva. Oĩ ñanemopytũmbýva. Ñande reityséva ñane mboapajeréihaĝua. Ko'ãmba'e oĩvoínte yvy ári ñanera'ãhaĝua. Tapiaiténte jajapóva'erã ñande rapepotĩrã pe tekoporãve rekávo.
            Opámba'e rejapóva nderehénte rejaporeína. Rembyaty aguyje neãngapýpe. Vy'apavẽrã. Avei ndaipóri ojehekyikuaáva hembiapokuégui.
Ñane ñe'ẽ, ñande reko  ose ñanekorasõgui.  Jaikuaáva'erã mba'épa oĩ térã mba'épa jaguereko ñane korasõme. Mba'eporãnte ñamoingéva'erã ñande rekovépe. Umi mba'evai oñeme'ẽséva ñandéve ñamboykénteva'erã. Tove neakãñamindu'u tomba'apo umi mba'eporãrente. Umi mba'evai  ñaña apoha topytarei tapiaite ñandehegui.
            Ñane ãnga okarúne umi mba'eporãre añoite. Umi mba'epochy jahapo'óne ñandehegui. Umi ñemyrõ naiporãietéva ñane korasõme, ñane ko'õva, iporãvehína jahapo'o ñandejehegui avei. Mandu'a naiporãiva jajaho'ivénteva'erã tesaráipe. Ñamombykyvénte. Umi mba'eporãkatu jaipysove ñande resa renonderãme, jahechaporãvehaĝua. Heta tapicha iñañahýime oñeme'ẽ ha omoambue hekoteete. Ha ndojejokokuaái. 
Umi mba'eporã ha umi  mba'evai oguereko isa'y ñande rováre ha ñande resáre, avei pe ñande rete oñe'ẽ avei omombe'uhaĝua mba'eichaguápa. Iñarandúva ha'ete ku hesa mbohapýva. Iporã jaikuaa ko'ã mba'e anihaĝua jajejavy ñande rekove rapére.
Mba'evaígui osẽ mba'evaínte. Mba'eporãgui osẽ mba'eporãnte Anínte reimo'ã reguatahaguére karai  hekokatúva ykére regueroviakáta nde avei ha'eha karai ijoheipyre. Nahániri. Umi jehecha ndojehe'ái. Iporãvevoihína pe reñongatúi ndejehe pe mbotavy ohekáva hupami ñande rekovépe. Anichéne oikove nderekove jerére umi mbotavy kyre'ỹ.
Umi rejapóva'ekue, iporã ha ivaíva, ojehepyme'ẽta ndéve ko'ẽroite, ndaha'éi ko'áĝa ni nde reipotavovénte. Pe reimo'ã'ỹjave oñeme'ẽta ndéve, reikotevẽjave añeteháme térã nde resape'ahaĝua. Kogatýre ñama'ẽjave jahechaporãve umi ñanerembiapokue. Umi ñañotỹvaivéva'ekue nosẽporãmbái umi ñemitỹ jajapoporãvéva'ekuegui. Péicha avei umi ñande rapicháre jajapóva ha Yvategua ohechapáva térã oñandupáva oikũmbyporãgui ñande rekove.
Péicha avei umi ñane rembiapokue ijatypa ñande rehe, ivaivaírõ ñane mopa'ãpa'ã ha ñane mbotapykue, ñandereja pytũmbýgotyo.  Umi hekopotĩvéva hesapysove, ohecha ha ohendu mombyryve upe imarangatuvérupi. Ndaha'éi umi oñembohekopotĩvegua'úva. Oñe'ẽhatãvéva térã umi ojekýiva ikũgui marangañe'ẽ, ha'e noñanduguasúiva umi he'íva. Ko'ã avápe ojehepyme'ẽta, ojehepyme'ẽta hembiapokuére.
Péicha avei joyke'y ha che reindy, eñembo'emínte che rehe rehupytymihaĝua ndejehe. Néi, iporãkohína ñañembo'epa ojuehe, pe ñañe'ẽ mboyve ojuehe.
Neñembo'e katuete nderupytýta, oikóta nde rapykuéri ojapópeve nderehe mba'eporã.  Mayma avánga'u ombojapypa kuarahyresẽjave umi ñembo'e, ñande py'aporãpoty. Ñañembo'éna arateĩjave ñane ñe'ẽ guaraníre anihaĝua oñeikytĩ umi guaraní mbo'esyry. Hetakohína umi ipy'aróva avañe'ẽre. Ñañembo'e umi aña py'aróre, umi ojukaséva guaraní ñe'ẽme, ñanemoñe'ẽnguséva.
Ñane arandúna ñane retã mba'ekuaápe ha upéi pytagua mba'ekuaápe. Ñande rógagui ñañepyrũva'erã. Anijajavy. Peichañoite nañandetavymo'ãi  ha ñande reko opu'ãta yvateve. Heta árama jaguata ñanderapykuévo ñamboykérupi umi ñanemba'eteete.
Heta mbo'epy oñemoperirĩ ohóvo. Oñemba'apohína umi mitã hesaráimahaĝua ñane retãgui. Pytagua mba'epota oñemboguapy ñane akãre. Ndoikuaavéima hetãme, oñemboyke chuguikuéra guaraní ñe'ẽ, noikũmbýi, ndoikuaái umi táva réra. Tetã purahéi guasu ndoikuaái, ndaikatúi opurahéi, ndoikuái mávapa ojapóraka'e.
Heta ára ñañembo'éva'erã hesekuéra. Umi ndohayhúiva hetãme ojapo ojapo'ỹva'erã. Umi mba'evaíre okakuaáva'ekue ha tekokarẽre oipovãva'ekue hekove hasynunga ohechajeyporãhaĝua. Umi ñembo'e oguereko mba'eguasu, pokatúrupi ikatuhína Yvategua opoko umi ikorasõre, oguararahaĝua chuguikuéra umi mba'epochy. Oikovejeýva'erã oguatarõhikuái tapeporãre. Omoambuéva'erã ikorasõnguéra.
Ndaipóri ava ipotĩmbáva, ndaipóri ava iky'apáva, hekove korasõme. Avei
            nañanearandupái nipe nañandetavypái  yvy apére. Hasy avei
            ñaikũmbyporãhaĝua ko mba'e. Ñañeha'ãve. Ñande jahayhúva
            ñaneavañe'ẽ ñañembo'e umi ohayhu'ỹva guaraní ñe'ẽme. Ko
            araguasúpe tapenerenyhẽ aguyjégui. Ta'upéicha. 

